# Azərbaycan Respublikasının Mülki Məcəlləsi

## Birinci bölmə

### GİRİŞ

#### 1-ci fəsil.

##### Mülki hüquq sahəsində qanunvericilik

###### Maddə 1. Azərbaycan Respublikası Mülki Məcəlləsinin məqsəd və vəzifələri

- 1.1.       Bu Məcəllənin məqsədi üçüncü şəxslərin hüquqlarına xələl gətirmədən mülki dövriyyənin azadlığını onun iştirakçılarının bərabərliyi əsasında təmin etməkdir.
- 1.2.       Bu Məcəllənin vəzifələri aşağıdakılardır:
- § mülki hüquq subyektlərinin əmlak və şəxsi qeyri-əmlak münasibətlərini tənzimləmək;
- § mülki hüquq subyektlərinin hüquqlarını və qanuni mənafelərini müdafiə etmək;
- § fiziki  şəxslərin  şərəfini,  ləyaqətini,  işgüzar  nüfuzunu,  şəxsi  və  ailə  həyatının,  şəxsi toxunulmazlığının müdafiəsi hüququnu qorumaq; [2]
- § mülki dövriyyəni təmin etmək;
- § sahibkarlıq fəaliyyətini dəstəkləmək;
- § sərbəst bazar iqtisadiyyatının inkişafına şərait yaratmaq.

###### Maddə 2. Azərbaycan Respublikasının mülki qanunvericiliyi

- 2.1. Azərbaycan Respublikasının mülki qanunvericiliyi Azərbaycan Respublikasının Konstitusiyasına əsaslanır və bu Məcəllədən, digər qanunlardan və onların əsasında qəbul edilən, mülki hüquq normalarını müəyyənləşdirən başqa normativ hüquqi aktlardan ibarətdir.
- 2.2. Mülki  qanunvericilik  mülki  hüquq  münasibətləri  subyektlərinin  hüquqi  vəziyyətini, mülkiyyət hüququnun və başqa əmlak hüquqlarının əmələ gəlməsi əsaslarını və həyata keçirilməsi qaydasını müəyyənləşdirir, müqavilə  və  digər öhdəlik münasibətlərini, habelə  sair  əmlak münasibətlərini və onlarla bağlı olan şəxsi qeyri-əmlak münasibətlərini tənzimləyir.
- 2.3. Ailə, əmək münasibətləri, təbii ehtiyatlardan istifadə, ətraf mühitin mühafizəsi, müəlliflik hüququ və əlaqədar hüquqlar ilə bağlı münasibətlər, əgər ailə, əmək, torpaq, təbiəti mühafizə, müəlliflik və digər xüsusi qanunvericilikdə ayrı qayda nəzərdə tutulmayıbsa, mülki qanunvericilik və başqa hüquqi aktlar ilə tənzimlənir.
- 2.4. İnsanın özgəninkiləşdirilməyən hüquq və azadlıqlarının, digər qeyri-maddi nemətlərin gerçəkləşdirilməsi və müdafiəsi ilə bağlı münasibətlər, əgər bu münasibətlərin mahiyyətindən ayrı qayda irəli gəlmirsə, mülki qanunvericilik və başqa hüquqi aktlar ilə tənzimlənir.
- 2.5. Əgər qanunvericilikdə ayrı qayda nəzərdə tutulmayıbsa, mülki qanunvericilik və başqa hüquqi aktlar bir tərəfin digər tərəfə inzibati və ya digər hakimiyyət tabeliyinə əsaslanan əmlak münasibətlərinə, o cümlədən vergi, maliyyə və inzibati münasibətlərə tətbiq edilmir.
- 2.6.  Qanundan  aşağı  qüvvəli  normativ  hüquqi  aktlar  mülki  münasibətlərin  tənzimlənməsi üçün yalnız o halda tətbiq edilir ki, onlar bu Məcəlləyə uyğun gəlsin və ona zidd olmasın.

###### Maddə 3. Mülki qanunvericilik və beynəlxalq hüquq aktları

- 3.1. Azərbaycan Respublikasının tərəfdar çıxdığı dövlətlərarası müqavilələr bu Məcəllə ilə tənzimlənən mülki hüquq münasibətlərinə (beynəlxalq müqavilədən onun tətbiqi üçün dövlətdaxili normativ hüquqi aktın qəbul edilməsi tələbinin irəli gəldiyi hallar istisna edilməklə) birbaşa tətbiq edilir.
- 3.2. Əgər Azərbaycan Respublikasının tərəfdar çıxdığı beynəlxalq müqavilədə müəyyənləşdirilən normalar mülki qanunvericilikdə nəzərdə tutulan normalardan fərqlənərsə, onda beynəlxalq müqavilənin normaları tətbiq edilir.

###### Maddə 4. Mülki hüquq münasibətlərinin obyektləri

Əmlak və ya qeyri-əmlak dəyəri olan, qanunvericiliklə mülki dövriyyədən çıxarılmamış maddi və ya qeyri-maddi nemətlər mülki hüquq münasibətlərinin obyektləri ola bilərlər.

###### Maddə 5. Mülki hüquq münasibətlərinin subyektləri

- 5.1. İstər sahibkarlıq fəaliyyəti ilə məşğul olan, istərsə də məşğul olmayan hər hansı fiziki və ya hüquqi şəxslər mülki hüquq münasibətlərinin subyektləri ola bilərlər.
- 5.2. Dövlət hakimiyyəti orqanlarının və yerli özünüidarə orqanlarının digər şəxslərlə mülki hüquq münasibətləri, qanunda ayrı qayda nəzərdə tutulmayıbsa, mülki qanunvericiliklə tənzimlənir.
- 5.3.  Mülki  hüquq  münasibətlərinin  subyektləri  öz  hüquq  və  vəzifələrini  vicdanla  həyata keçirməyə borcludurlar.

###### Maddə 6. Mülki qanunvericiliyin prinsipləri

- 6.1. Mülki qanunvericiliyin prinsipləri aşağıdakılardır:
- 6.1.1. mülki hüquq subyektlərinin bərabərliyi;
- 6.1.2. mülki hüquq subyektlərinin iradə sərbəstliyi;
- 6.1.3. mülki dövriyyə iştirakçılarının əmlak müstəqilliyi;
- 6.1.4. mülkiyyətin toxunulmazlığı;
- 6.1.5. müqavilələr azadlığı;
- 6.1.6. şəxsi və ailə həyatına kimsənin özbaşına qarışmasının yolverilməzliyi; [3]
- 6.1.7. mülki hüquqların maneəsiz həyata keçirilməsinə şərait yaradılması;
- 6.1.8. pozulmuş hüquqların bərpasının təmin edilməsi;
- 6.1.9. mülki hüquqların məhkəmə müdafiəsi.
- 6.2.  Fiziki  və  hüquqi  şəxslər  mülki  hüquqları  öz  mənafelərini  gerçəkləşdirmək  üçün iradələrinə  uyğun  olaraq  əldə  edir  və  həyata  keçirirlər.  Onlar  müqavilə  əsasında  öz  hüquq  və vəzifələrini  müəyyənləşdirməkdə  və  qanunvericiliyə  zidd  olmayan  hər  hansı  müqavilə  şərtləri qoymaqda sərbəstdirlər.
- 6.3. Dövlət və ictimai təhlükəsizliyin, ictimai qaydanın,  cəmiyyətin sağlamlığının və mənəviyyatının  qorunması,  digər  şəxslərin  hüquq  və  azadlıqlarının,  şərəfinin  və  təmiz  adının müdafiəsi üçün zəruri olduqda mülki hüquqlar yalnız qanunla məhdudlaşdırıla bilər.
- 6.4.  Mallar,  xidmətlər  və  maliyyə  vəsaiti  Azərbaycan  Respublikasının  bütün  ərazisində sərbəst hərəkət edir. Əgər insanların təhlükəsizliyinin təmin edilməsi, həyatının və sağlamlığının müdafiəsi, təbiətin və mədəniyyət sərvətlərinin qorunması üçün zəruridirsə, malların və xidmətlərin hərəkəti üçün məhdudiyyətlər qanuna müvafiq surətdə tətbiq edilə bilər.

###### Maddə 7. Mülki qanunvericiliyin zamana görə qüvvəsi

- 7.1. Azərbaycan Respublikası Konstitusiyasının 149-cu maddəsinin VII hissəsində nəzərdə tutulanlar  istisna  olmaqla,  mülki  qanunvericilik  müddəalarının  geriyə  qüvvəsi  yoxdur  və  onlar qüvvəyə mindikdən sonra əmələ gəlmiş münasibətlərə tətbiq edilir.
- 7.2.  Qanunla birbaşa nəzərdə tutulmuş hallarda mülki qanunvericiliyin geriyə qüvvəsi ola bilər.
- 7.3. Mülki hüquq subyektlərinə ziyan vurarsa və ya onların vəziyyətini pisləşdirərsə, mülki qanunvericiliyin geriyə qüvvəsi ola bilməz.

###### Maddə 8. Mülki qanunvericiliyin məkana görə qüvvəsi

- 8.1.  Mülki  qanunvericilik  Azərbaycan  Respublikasının  istisnasız  olaraq  bütün  ərazisində qüvvədədir.
- 8.2.  Mülki  qanunvericilikdə  nəzərdə  tutulan  hüquqlar  Azərbaycan  Respublikasının  bütün ərazisində maneəsiz həyata keçirilə bilər və hökmən mühafizə edilməlidir.

###### Maddə 9. Mülki qanunvericiliyin şəxslərə görə qüvvəsi

- 9.1.  Mülki  qanunvericilik  Azərbaycan  Respublikasının  ərazisində  fəaliyyət  göstərən  bütün fiziki və hüquqi şəxslər üçün qüvvədədir.
- 9.2.  Mülki  qanunvericiliklə  müəyyənləşdirilmiş  qaydalar,  əgər  qanunda  ayrı  hal  nəzərdə tutulmayıbsa, əcnəbilərin, vətəndaşlığı olmayan şəxslərin və xarici hüquqi şəxslərin iştirak etdiyi münasibətlərə də tətbiq olunur.
- 9.3. Qanunu bilməmək və ya onu yanlış başa düşmək qanunun tətbiq edilməməsinə və ya nəzərdə tutulmuş məsuliyyətdən azad edilməyə əsas verə bilməz.

###### Maddə 10. İşgüzar adətlər

- 10.1. Sahibkarlıq fəaliyyətinin hər hansı sahəsində təşəkkül tapan və geniş tətbiq edilən, qanunvericilikdə nəzərdə tutulmayan davranış qaydası, hansısa aktda qeyd edilib-edilmədiyindən asılı olmayaraq, işgüzar adət sayılır.
- 10.2. Qanunvericiliyə və ya müqaviləyə zidd olan işgüzar adətlər tətbiq edilmir.

###### Maddə 11. Mülki qanunvericiliyin analogiya üzrə tətbiqi

- 11.1. Mülki hüquq münasibətləri mülki qanunvericiliklə və ya tərəflərin razılaşması ilə birbaşa tənzimlənmədikdə və onlara tətbiq edilə bilən işgüzar adət olmadıqda həmin münasibətlərə, əgər bu,  onların  mahiyyətinə  zidd  deyildirsə,  oxşar  münasibətləri  tənzimləyən  mülki  qanunvericilik normaları tətbiq edilir (qanunun analogiyası).
- 11.2. Oxşar münasibətləri tənzimləyən mülki hüquq normaları olmadıqda tərəflərin hüquq və vəzifələri  mülki  qanunvericilik  prinsipləri  əsas  götürülməklə  tənzimlənir  (hüququn  analogiyası). Hüququn analogiyası tətbiq edilərkən ədalət, insaf və mənəviyyat tələbləri nəzərə alınmalıdır.
- 11.3. Çıxarılmışdır. [4]
- 11.4. Xüsusi münasibətləri tənzimləyən mülki qanunvericilik müddəaları (istisna normaları) analogiya üzrə tətbiq edilməməlidir.
- 11.5.  Mülki  hüquq  münasibətlərini  tənzimləyən  hüquq  normasının  olmaması  və  ya  onun qeyri-müəyyənliyi məhkəmənin mülki işə baxmaqdan imtina etməsinə əsas verə bilməz.

###### Maddə 12. Mülki hüquqların siyasi hüquqlardan asılı olmaması

- 12.1. Mülki hüquqların həyata keçirilməsi Azərbaycan Respublikasının Konstitusiyası və ya qanunları ilə müəyyənləşdirilmiş siyasi hüquqlardan asılı deyildir.
- 12.2. Mülki hüquq münasibətlərinin subyektləri həm qanunla birbaşa qadağan olunmamış hərəkətləri, həm də qanunda bilavasitə nəzərdə tutulmamış hərəkətləri icra edə bilərlər.

###### Maddə 13. Sahibkarlıq fəaliyyəti [5]

Sahibkarlıq  fəaliyyəti  şəxsin  müstəqil  surətdə  həyata  keçirdiyi,  əsas  məqsədi  əmlak istifadəsindən, əmtəə satışından, işlər görülməsindən və ya xidmətlər göstərilməsindən mənfəət (fərdi sahibkarlar tərəfindən gəlir) götürülməsi olan fəaliyyətdir.

#### 2-ci fəsil.

##### Mülki hüquq və vəzifələr, onların müdafiəsi

###### Maddə 14. Mülki hüquqların və vəzifələrin əmələ gəlməsi

- 14.1. Mülki hüquqlar və vəzifələr mülki qanunvericilikdə nəzərdə tutulan əsaslardan, habelə fiziki və hüquqi şəxslərin qanunvericilikdə nəzərdə tutulmasa da, mülki qanunvericiliyin prinsiplərinə görə mülki hüquqlar və vəzifələr doğuran hərəkətlərindən əmələ gəlir.
- 14.2. Mülki hüquqların və vəzifələrin əmələ gəlməsi əsasları aşağıdakılardır:
- 14.2.1. Qanunvericilikdə nəzərdə tutulmuş müqavilələr və başqa əqdlər, habelə qanunvericilikdə nəzərdə tutulmasa da, ona zidd olmayan müqavilələr və başqa əqdlər.
- 14.2.2. Dövlət orqanlarının və yerli özünüidarə orqanlarının qanunvericilikdə mülki hüquqların və vəzifələrin əmələ gəlməsi əsası kimi nəzərdə tutulmuş aktları.
- 14.2.3. Mülki hüquqlar və vəzifələr müəyyənləşdirən məhkəmə aktları.
- 14.2.4. Qanunvericiliyin yol verdiyi əsaslar üzrə əmlak əldə edilməsi.
- 14.2.5. Elm, ədəbiyyat, incəsənət əsərlərinin, ixtiraların və əqli fəaliyyətin digər nəticələrinin yaradılması.
- 14.2.6. Başqa şəxsə zərər vurulması.
- 14.2.7. Əsassız varlanma.
- 14.2.8. Fiziki və hüquqi şəxslərin digər hərəkətləri.
- 14.2.9. Qanunvericiliyin mülki hüquq nəticələrinin baş verməsi ilə bağladığı hadisə.
- 14.3. Əgər qanunla əmlak hüquqlarının yaranması üçün ayrı qayda nəzərdə tutulmayıbsa, dövlət qeydiyyatına alınmalı əmlak hüquqları onların qeydə alındığı andan əmələ gəlir. [6]

###### Maddə 15. Mülki hüquqların həyata keçirilməsi

- 15.1. Çıxarılmışdır. [7]

- 15.2.  Fiziki  və  hüquqi  şəxslərin  özlərinə  mənsub  mülki  hüquqlardan  istifadə  etməməsi, qanunvericilikdə  nəzərdə  tutulan  hallar  istisna  olmaqla,  bu  hüquqlara  xitam  verilməsinə  səbəb olmur. [8]

###### Maddə 16. Mülki hüquqların həyata keçirilməsinin məhdudlaşdırılması

- 16.1. Fiziki və hüquqi şəxslərin yalnız və yalnız başqa şəxsə ziyan vurmaq niyyəti ilə həyata keçirdikləri hərəkətlərə, habelə hüquqdan digər formalarda sui-istifadə edilməsinə yol verilmir.

- 16.2. Çıxarılmışdır. [9]

###### Maddə 17. Mülki hüquqların müdafiəsi

17.1. Bütün dövlət hakimiyyəti orqanları, yerli özünüidarə orqanları, siyasi partiyalar, ictimai birliklər, həmkarlar ittifaqı təşkilatları, fiziki və hüquqi şəxslər mülki hüquqlara hörmət bəsləməyə və onların müdafiəsinə kömək göstərməyə borcludurlar.

###### Maddə 18. Mülki hüquqların müdafiəsi üsulları

Mülki hüquqların müdafiəsi qanunvericilikdə nəzərdə tutulmuş qaydada və qanuna, ictimai qaydaya və əxlaqa zidd olmayan üsullarla həyata keçirilir.

###### Maddə  19.  Dövlət  hakimiyyəti  orqanının  və  ya  yerli  özünüidarə  orqanının  aktının etibarsız sayılması

Dövlət hakimiyyəti orqanının və ya yerli özünüidarə orqanının mülki qanunvericiliyə uyğun gəlməyən, fiziki və ya hüquqi şəxsin mülki hüquqlarını və qanunla qorunan mənafelərini pozan qeyri-normativ xarakterli aktı məhkəmə tərəfindən etibarsız sayıla bilər.

Maddə 20. Mülki hüquqların özümüdafiəsi -çıxarılmışdır. [12]

###### Maddə 21. Zərərin əvəzinin ödənilməsi

- 21.1. Zərərin əvəzinin ödənilməsini tələb etmək hüququna malik olan şəxs ona vurulmuş zərərin əvəzinin tam ödənilməsini tələb edə bilər, bu şərtlə ki, qanunda və ya müqavilədə zərərin əvəzinin daha az miqdarda ödənilməsi nəzərdə tutulmasın. [13]
- 21.2. Zərər dedikdə, hüququ pozulmuş şəxsin pozulmuş hüququnu bərpa etmək üçün çəkdiyi və  ya  çəkməli  olduğu  xərclər,  əmlakından  məhrum  olması  və  ya  əmlakının  zədələnməsi  (real zərər),  habelə  hüququ  pozulmasaydı,  həmin  şəxsin  adi  mülki  dövriyyə  şəraitində  əldə  edəcəyi gəlirlər (əldən çıxmış fayda) başa düşülür.
- 21.3.  Zərərin  əvəzinin  ödənilməsi  ilə  bağlı  tələbin  həcminin  müəyyənləşdirilməsi  zamanı zərərçəkənin,  onun  işçisinin  və  qanunvericiliklə  nəzərdə  tutulmuş  hallarda  üçüncü  şəxslərin davranışının zərərin yaranmasına və artmasına hansı həcmdə  şərait yaratması nəzərə alınmalıdır. [14]

###### Maddə 22. Dövlət hakimiyyəti orqanlarının və yerli özünüidarə orqanlarının vurduqları zərərin əvəzinin ödənilməsi 


###### Maddə 23. Şərəfin, ləyaqətin və işgüzar nüfuzun müdafiəsi

- 23.1. Fiziki şəxs onun şərəfini, ləyaqətini və ya işgüzar nüfuzunu ləkələyən, şəxsi və ailə həyatının sirrini və ya şəxsi və ailə toxunulmazlığını pozan məlumatların məhkəmə qaydasında təkzib olunmasını tələb edə bilər, bu şərtlə ki, həmin məlumatları yaymış şəxs onların həqiqətə uyğun olduğunu sübuta yetirməsin. Faktik məlumatlar natamam dərc edildikdə də, əgər bununla şəxsin şərəfinə, ləyaqətinə və ya işgüzar nüfuzuna toxunulursa, eyni qayda tətbiq edilir. Marağı olan şəxslərin tələbi ilə fiziki şəxsin şərəf və ləyaqətinin müdafiəsinə onun ölümündən sonra da yol verilir. [16]
- 23.2. Əgər fiziki şəxsin şərəfini, ləyaqətini, işgüzar nüfuzunu ləkələyən və ya şəxsi və ailə həyatının  sirrinə  qəsd  edən  məlumatlar  kütləvi  informasiya  vasitələrində  yayılmışdırsa,  həmin kütləvi informasiya vasitələrində də təkzib edilməlidir. Əgər göstərilən məlumatlar rəsmi sənədə daxil  edilmişdirsə,  həmin  sənəd  dəyişdirilməli  və  bu  barədə  marağı  olan  şəxslərə  məlumat verilməlidir. Digər hallarda təkzib qaydasını məhkəmə müəyyənləşdirir. [17]
- 23.3.  Kütləvi  informasiya  vasitələrində  hüquqlarına  və  ya  qanunla  qorunan  mənafelərinə toxunan məlumatlar dərc edilmiş fiziki şəxsin həmin kütləvi informasiya vasitələrində öz cavabının dərc edilməsi hüququ vardır.
- 23.4. Şərəfini, ləyaqətini və ya işgüzar nüfuzunu ləkələyən məlumatlar yayılmış fiziki şəxsin həmin məlumatların təkzibi  ilə  yanaşı,  onların  yayılması  nəticəsində  vurulmuş  zərərin  əvəzinin ödənilməsini tələb etmək hüququ vardır.
- 23.5.  Əgər  fiziki  şəxsin  şərəfini,  ləyaqətini  və  ya  işgüzar  nüfuzunu  ləkələyən  məlumatları yaymış şəxsi müəyyənləşdirmək mümkün deyildirsə, barəsində bu cür məlumatlar yayılmış şəxsin ixtiyarı var ki, həmin məlumatların həqiqətə uyğun olmayan məlumatlar sayılmasını tələb etsin.
- 23.6. Bu maddənin fiziki şəxsin işgüzar nüfuzunun müdafiəsinə dair qaydaları müvafiq olaraq hüquqi şəxsin işgüzar nüfuzunun müdafiəsinə də tətbiq edilir.

## İkinci bölmə

### ŞƏXSLƏR

#### 3-cü fəsil.

##### Fiziki şəxslər

###### Maddə 24. Fiziki şəxs anlayışı

- 24.1. Fiziki şəxs hüquq münasibətlərində öz adından iştirak edən insan fərdidir.
- 24.2. Azərbaycan Respublikasında bütün vətəndaşlar, Azərbaycan Respublikasının ərazisində daimi yaşayan və ya müvəqqəti qalan əcnəbilər və vətəndaşlığı olmayan şəxslər fiziki şəxslərdir.

###### Maddə 25. Fiziki şəxsin mülki hüquq qabiliyyəti

- 25.1.  Fiziki  şəxsin  mülki  hüquq  qabiliyyəti  insanın  mülki  hüquqlara  malik  olmaq  və  mülki hüquq vəzifələri daşımaq qabiliyyətidir. Bütün fiziki şəxslərin mülki hüquq qabiliyyəti eyni dərəcədə tanınır.
- 25.2. Fiziki şəxsin hüquq qabiliyyəti onun doğulduğu an əmələ gəlir və ölümü ilə xətm edilir. Beyinin fəaliyyətinin dayanması ölüm anı sayılır.
- 25.3.  Vərəsə  olmaq  hüququ  maya  bağlandığı  andan  əmələ  gəlir,  bu  hüququn  həyata keçirilməsi isə yalnız doğumdan sonra mümkündür.
- 25.4. Fiziki şəxs hüquq qabiliyyətindən məhrum edilə bilməz.

###### Maddə 26. Ad hüququ

- 26.1. Hər bir fiziki şəxsin addan, ata adından və soyaddan ibarət adı olmaq hüququ vardır.
- 26.2. Fiziki şəxs hüquq və vəzifələri öz adı ilə əldə edir və həyata keçirir.
- 26.3.  Qanunla  nəzərdə  tutulmuş  hallarda  və  qaydada  fiziki  şəxs  təxəllüsdən  (uydurma addan) istifadə edə bilər.
- 26.4. Fiziki şəxsin qanunla müəyyənləşdirilmiş qaydada öz adını dəyişdirmək ixtiyarı vardır. Fiziki şəxsin adını dəyişdirməsi, onun əvvəlki adı ilə əldə etdiyi hüquq və vəzifələrə xitam vermir və ya bunları dəyişdirmir. Fiziki şəxs adını dəyişdirməsi barədə öz borclularına və kreditorlarına məlumat  verməlidir  və  adının  dəyişməsi  barədə  həmin  şəxslərdə  məlumatın  olmamasının doğurduğu nəticələrin riskini daşıyır. Adını dəyişdirmiş fiziki şəxsin ixtiyarı vardır ki, əvvəlki adına rəsmiləşdirilmiş sənədlərdə öz hesabına müvafiq dəyişikliklər aparılmasını tələb etsin.
- 26.5.  Fiziki  şəxsin  doğularkən  aldığı  ad,  habelə  adını  dəyişdirməsi  vətəndaşlıq  vəziyyəti aktlarının qeydiyyatı üçün müəyyənləşdirilmiş qaydada qeydə alınmalıdır.
- 26.6. Başqa şəxsin adı ilə hüquq və vəzifələr əldə edilməsinə yol verilmir.
- 26.7.  Fiziki  şəxsin  adından  qanunsuz  istifadə  nəticəsində  ona  vurulmuş  ziyanın  əvəzi  bu Məcəlləyə müvafiq surətdə ödənilməlidir.
- 26.8. Fiziki şəxsin adı onun şərəfinə, ləyaqətinə və ya işgüzar nüfuzuna toxunan üsullarla və ya formada təhrif edildikdə və ya istifadə olunduqda bu Məcəllənin 23-cü maddəsində nəzərdə tutulan qaydalar tətbiq edilir.

###### Maddə 27. Fiziki şəxsin yaşayış yeri

- 27.1. Fiziki şəxsin adətən yaşadığı yer onun yaşayış yeri sayılır. Şəxsin bir neçə yaşayış yeri ola bilər.
- 27.2.  On  dörd  yaşına  çatmamış  şəxslərin  yaşayış  yeri  valideynlik  hüquqlarını  itirməmiş valideynlərinin  yaşayış  yeri  sayılır,  qəyyumluq  altında  olan  şəxsin  yaşayış  yeri  isə  qəyyumun yaşayış yeri sayılır.
- 27.3.  Əgər şəxs hər hansı səbəbdən öz yaşayış yerini müəyyən müddətə tərk edirsə, o, yaşayış yerini itirmir.

###### Maddə 28. Fiziki şəxsin mülki hüquq fəaliyyət qabiliyyəti

- 28.1. Fiziki şəxsin mülki hüquq fəaliyyət qabiliyyəti şəxsin öz hərəkətləri ilə mülki hüquqlar əldə etmək və həyata keçirmək, özü üçün mülki vəzifələr yaratmaq və icra etmək qabiliyyətidir.
- 28.2. Fiziki şəxsin mülki hüquq fəaliyyət qabiliyyəti, o, yetkinlik yaşına, yəni on səkkiz yaşına çatdıqda tam həcmdə əmələ gəlir.
- 28.3. 7 yaşınadək olan yetkinlik yaşına çatmayanların (azyaşlılar) fəaliyyət qabiliyyəti yoxdur. 7 yaşından 18 yaşınadək olan yetkinlik yaşına çatmayanların məhdud fəaliyyət qabiliyyəti vardır.
- 28.4. On altı yaşı tamam olmuş yetkinlik yaşına çatmayan əmək müqaviləsi üzrə işləyirsə və ya  valideynlərinin,  övladlığa  götürənlərin  və  ya  himayəçinin  razılığı  ilə  sahibkarlıq  fəaliyyəti  ilə məşğul olursa, tam fəaliyyət qabiliyyətli sayıla bilər. Hər iki valideynin, övladlığa götürənlərin və ya himayəçinin  razılığına  əsasən  qəyyumluq  və  himayəçilik  orqanının  qərarı  ilə,  belə  razılıq olmadıqda isə məhkəmənin qərarı ilə yetkinlik yaşına çatmayan tam fəaliyyət qabiliyyətli sayılır (emansipasiya). [18]

- 28.5. Valideynlər, övladlığa götürənlər və himayəçi tam fəaliyyət qabiliyyətli sayılmış yetkinlik yaşına çatmayanın öhdəlikləri üçün, o cümlədən onun ziyan vurması nəticəsində əmələ gəlmiş öhdəliklər üçün məsuliyyət daşımırlar.

- 28.6.  On  səkkiz  yaşına  çatanadək  nikaha  girməyə  qanunun  yol  verdiyi  halda,  on  səkkiz yaşına çatmamış fiziki şəxs nikaha girdiyi vaxtdan tam həcmdə fəaliyyət qabiliyyəti əldə edir. Nikah bağlanması  nəticəsində  əldə  edilmiş  fəaliyyət  qabiliyyəti  nikahın  on  səkkiz  yaşına  çatanadək pozulduğu halda da tam həcmdə saxlanılır.
- 28.7.  Nikah  etibarsız  sayıldıqda  məhkəmə  yetkinlik  yaşına  çatmayan  ərin  (arvadın)  tam fəaliyyət qabiliyyətini məhkəmə tərəfindən müəyyənləşdirilən andan itirməsi barədə qərar qəbul edə bilər.
- 28.8. Ağıl zəifliyi və ya ruhi xəstəlik nəticəsində öz hərəkətlərinin mənasını başa düşməyən və ya öz hərəkətlərinə rəhbərlik edə bilməyən şəxslər də məhkəmə tərəfindən fəaliyyət qabiliyyəti olmayan sayıla bilər. Onlar üzərində qəyyumluq müəyyənləşdirilir. Fəaliyyət qabiliyyəti olmayan sayılmış  fiziki  şəxsin  adından  əqdləri  onun  qəyyumu  bağlayır.  Fəaliyyət  qabiliyyəti  olmayan sayılmış şəxsin bağladığı əqd sonradan qəyyumun razılığı ilə etibarlı hesab edilə bilər. [19]

- 28.9. Fəaliyyət qabiliyyəti olmayan sayılmış şəxsin sağaldığı və ya sağlamlıq vəziyyətinin xeyli yaxşılaşdığı halda məhkəmə onu fəaliyyət qabiliyyətli sayır. Onun üzərində müəyyənləşdirilmiş qəyyumluq məhkəmə qərarına əsasən ləğv edilir.

###### Maddə 29. 14 yaşınadək olan yetkinlik yaşına çatmayanların fəaliyyət qabiliyyəti

- 29.1. Bu Məcəllənin 29.2-ci maddəsində göstərilmiş əqdlər istisna olmaqla, 14 yaşı tamam olmamış  yetkinlik  yaşına  çatmayanların  əvəzinə  əqdləri  onların  adından  yalnız  valideynləri, övladlığa götürənlər və ya qəyyumlar bağlaya bilərlər. Bu cür yetkinlik yaşına çatmayanın bağladığı əqd  sonradan  onun  valideynləri,  övladlığa  götürənlər  və  qəyyumlar  tərəfindən  bəyənildikdə etibarlıdır. [20]
- 29.2. 7 yaşından 14 yaşınadək olan şəxslərin aşağıdakı əqdləri müstəqil bağlamaq ixtiyarı vardır:
- 29.2.1. xırda məişət əqdləri;
- 29.2.2.  əvəzsiz  olaraq  fayda  götürməyə  yönəldilmiş  elə  əqdlər  ki,  onlardan  əmələ  gələn hüquqların notariat qaydasında təsdiqlənməsi və ya dövlət qeydiyyatına alınması tələb olunmur;
- 29.2.3.  qanuni  nümayəndənin  özünün  və  ya  onun  razılığı  ilə  üçüncü  şəxsin  müəyyən məqsəd üçün və ya sərbəst istifadə üçün verdiyi vəsait barəsində sərəncam üzrə əqdlər.
- 29.3. 14 yaşı tamam olmamış yetkinlik yaşına çatmayanın  əqdləri,  o  cümlədən müstəqil bağladığı əqdlər üzrə əmlak məsuliyyətini onun valideynləri, övladlığa götürənlər və ya qəyyum daşıyır, bu şərtlə ki, həmin  şəxslər  öhdəliyin onların təqsiri üzündən pozulmadığını sübuta yetirməsinlər. Qanuna uyğun olaraq bu şəxslər azyaşlıların vurduqları ziyan üçün də cavabdehdirlər.

###### Maddə 30.  14  yaşından  18  yaşınadək  olan  yetkinlik  yaşına  çatmayanların  fəaliyyət qabiliyyəti

- 30.1.  14  yaşından  18  yaşınadək  olan  yetkinlik  yaşına  çatmayanlar  bu  Məcəllənin  30.2-ci maddəsində göstərilənlər istisna olmaqla, əqdləri öz qanuni nümayəndələrinin - valideynlərinin, övladlığa  götürənlərin  və  ya  himayəçinin  yazılı  razılığı  ilə  bağlayırlar.  Bu  cür  yetkinlik  yaşına çatmayanın bağladığı əqd sonradan valideynləri, övladlığa götürənlər və ya himayəçi tərəfindən bəyənildikdə də etibarlıdır. [21]
- 30.2.  14  yaşından  18  yaşınadək  olan  yetkinlik  yaşına  çatmayanların  ixtiyarı  vardır  ki, valideynlərinin, övladlığa götürənlərin və ya himayəçinin razılığı olmadan müstəqil surətdə: [22]
- 30.2.1. öz qazancı, təqaüdü və digər gəlirləri barəsində sərəncam versin;
- 30.2.2. elm, ədəbiyyat və ya incəsənət əsərinin, ixtiranın və ya qanunla qorunan digər əqli fəaliyyət nəticəsinin müəllifi hüquqlarını həyata keçirsin;